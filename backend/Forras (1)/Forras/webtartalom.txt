Külkereskedelmi folyamatok 2020. január–május
Európai
Az európai országok exportteljesítményét tekintve az elmúlt hónapok során a termék-külkereskedelem általános visszaesését láthattuk. A járvány terjedésének hatására különböző korlátozó intézkedések léptek hatályba, és közben a keresleti feltételek is jelentős mértékben romlottak, így a járvány negatív gazdasági hatásai – a jelenleg rendelkezésre álló nemzetközi adatok alapján – a márciusi és az áprilisi külkereskedelmi adatokban érhetők tetten. Az európai országok közül a legjelentősebb mértékben a dél-európaiak termékexportja esett vissza. A márciusi, éves alapon mért 13,6%-os mérséklődést áprilisban 40,7%-os visszaesés követte. A visegrádi országok termékexportja is érdemi csökkenést mutatott, áprilisban 35%-kal esett vissza.
A világkereskedelem jelentős mértékben visszaesett
„…2020 I. negyedévében a globális gazdasági folyamatok középpontjában a koronavírus okozta járvánnyal kapcsolatos intézkedések álltak. A járvány kiindulópontjának számító Kínában megtört a több évtizede tartó konjunktúra, és 2020 I. negyedévében 6,8%-kal csökkent a gazdaság teljesítménye. A világgazdaság legjelentősebb szereplőjének számító Egyesült Államokban 0,3%-ra lassult a növekedés üteme. A szűkebb környezetünket jelentő Európai Unióban (EU27) 2,6 %-kal csökkent a gazdaság teljesítménye.”
A Covid–19-járvány negatív gazdasági hatásai:
„…A magyar külkereskedelmi teljesítményt vizsgálva azt láthatjuk, hogy a járvány világméretű terjedése a hazai külkereskedelmet is rendkívüli mértékben visszavetette. A járvány világméretű terjedésének kezdetén (2020. február) még kiugró exportszintet és jelentős többletet eredményezett, azonban ezt követően a külkereskedelmi forgalom jelentős mértékben kezdett csökkeni. 2020. január–áprilisban a teljes magyar külkereskedelmi forgalom 6 milliárd euróval mérséklődött az előző év azonos időszakához mérten. A termékexport 3,4 milliárd euróval, a termékimport 2,6 milliárd euróval csökkent, a külkereskedelmi egyenleg pedig 738 millió euróval romlott az egy évvel korábbihoz viszonyítva. Az eddig rendelkezésre álló adatok szerint egyértelműen az április volt a külkereskedelmi teljesítmény leggyengébb hónapja 2020-ban. A májusra vonatkozó előzetes adatok alapján a külkereskedelmi forgalomban korrekciót figyelhettünk meg. Ennek ellenére a külkereskedelmi forgalom és az egyenleg éves alapon számítva tovább romlott. 2020. január–májusban a külkereskedelmi egyenleg 1,2 milliárd euróval maradt el az egy évvel korábbitól.”
